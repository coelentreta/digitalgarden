---
{"dg-publish":true,"permalink":"/hindi-poetry/poets/ramdhari-singh-dinkar/neel-kusum/05-lohe-ke-ped-hare-honge/"}
---



**लोहे के पेड़ हरे होंगे,**
**तू गान प्रेम का गाता चल,**
**नम होगी यह मिट्टी ज़रूर,**
**आँसू के कण बरसाता चल।**

**सिसकियों और चीत्कारों से,**
**जितना भी हो आकाश भरा,**
**कंकालों क हो ढेर,**
**खप्परों से चाहे हो पटी धरा ।**

**आशा के स्वर का भार,**
**पवन को लेकिन, लेना ही होगा,**
**जीवित सपनों के लिए मार्ग**
**मुर्दों को देना ही होगा।**

**रंगो के सातों घट उँड़ेल,**
**यह अँधियारी रँग जायेगी,**
**ऊषा को सत्य बनाने को**
**जावक नभ पर छितराता चल।**

**आदर्शों से आदर्श भिड़े,**
**प्रज्ञा प्रज्ञा पर टूट रही।**
**प्रतिमा प्रतिमा से लड़ती है,**
**धरती की किस्मत फूट रही।**

**आवर्तों का है विषम जाल,**
**निरुपाय बुद्धि चकराती है,**
**विज्ञान-यान पर चढी हुई**
**सभ्यता डूबने जाती है।**

**जब-जब मस्तिष्क जयी होता,**
**संसार ज्ञान से चलता है,**
**शीतलता की है राह हृदय,**
**तू यह संवाद सुनाता चल।**

**सूरज है जग का बुझा-बुझा,**
**चन्द्रमा मलिन-सा लगता है,**
**सब की कोशिश बेकार हुई,**
**आलोक न इनका जगता है,**
**इन मलिन ग्रहों के प्राणों में**
**कोई नवीन आभा भर दे,**
**जादूगर! अपने दर्पण पर**
**घिसकर इनको ताजा कर दे।**

**दीपक के जलते प्राण,**
**दिवाली तभी सुहावन होती है,**
**रोशनी जगत् को देने को**
**अपनी अस्थियाँ जलाता चल।**

**क्या उन्हें देख विस्मित होना,**
**जो हैं अलमस्त बहारों में,**
**फूलों को जो हैं गूँथ रहे**
**सोने-चाँदी के तारों में।**

**मानवता का तू विप्र!**
**गन्ध-छाया का आदि पुजारी है,**
**वेदना-पुत्र! तू तो केवल**
**जलने भर का अधिकारी है।**

**ले बड़ी खुशी से उठा,**
**सरोवर में जो हँसता चाँद मिले,**
**दर्पण में रचकर फूल,**
**मगर उस का भी मोल चुकाता चल।**

**काया की कितनी धूम-धाम!**
**दो रोज चमक बुझ जाती है;**
**छाया पीती पीयुष,**
**मृत्यु के उपर ध्वजा उड़ाती है ।**
**लेने दे जग को उसे,**
**ताल पर जो कलहंस मचलता है,**
**तेरा मराल जल के दर्पण**
**में नीचे-नीचे चलता है।**

**कनकाभ धूल झर जाएगी,**
**वे रंग कभी उड़ जाएँगे,**
**सौरभ है केवल सार, उसे**
**तू सब के लिए जुगाता चल।**

**क्या अपनी उन से होड़,**
**अमरता की जिनको पहचान नहीं,**
**छाया से परिचय नहीं,**
**गन्ध के जग का जिन को ज्ञान नहीं?**
**जो चतुर चाँद का रस निचोड़**
**प्यालों में ढाला करते हैं,**
**भट्ठियाँ चढाकर फूलों से**
**जो इत्र निकाला करते हैं।**

**ये भी जाएँगे कभी, मगर,**
**आधी मनुष्यतावालों पर,**
**जैसे मुसकाता आया है,**
**वैसे अब भी मुसकाता चल।**

**सभ्यता-अंग पर क्षत कराल,**
**यह अर्थ-मानवों का बल है,**
**हम रोकर भरते उसे,**
**हमारी आँखों में गंगाजल है।**
**शूली पर चढ़ा मसीहा को**
**वे फूल नहीं समाते हैं**
**हम शव को जीवित करने को**
**छायापुर में ले जाते हैं।**

**भींगी चाँदनियों में जीता,**
**जो कठिन धूप में मरता है,**
**उजियाली से पीड़ित नर के**
**मन में गोधूलि बसाता चल।**

**यह देख नयी लीला उनकी,**
**फिर उनने बड़ा कमाल किया,**
**गाँधी के लोहू से सारे,**
**भारत-सागर को लाल किया।**

**जो उठे राम, जो उठे कृष्ण,**
**भारत की मिट्टी रोती है,**
**क्या हुआ कि प्यारे गाँधी की**
**यह लाश न जिन्दा होती है?**
**तलवार मारती जिन्हें,**
**बाँसुरी उन्हें नया जीवन देती,**
**जीवनी-शक्ति के अभिमानी!**
**यह भी कमाल दिखलाता चल।**

**धरती के भाग हरे होंगे,**
**भारती अमृत बरसाएगी,**
**दिन की कराल दाहकता पर**
**चाँदनी सुशीतल छाएगी।**

**ज्वालामुखियों के कण्ठों में**
**कलकण्ठी का आसन होगा,**
**जलदों से लदा गगन होगा,**
**फूलों से भरा भुवन होगा।**

**बेजान, यन्त्र-विरचित गूँगी,**
**मूर्त्तियाँ एक दिन बोलेंगी,**
**मुँह खोल-खोल सब के भीतर**
**शिल्पी! तू जीभ बिठाता चल।**