---
{"dg-publish":true,"permalink":"/hindi-poetry/poets/ramdhari-singh-dinkar/neel-kusum/06-asha-ka-vanshi/"}
---



**लिख रहे गीत इस अंधकार में भी तुम**
**रवि से काले बरछे जब बरस रहे हैं,**
**सरिताएँ जम कर बर्फ हुई जाती हैं,**
**जब बहुत लोग पानी को तरस रहे हैं?**

**इन गीतों से यह तिमिर-जाल टूटेगा?**
**यह जमी हुई सरिता फिर धार धरेगी?**
**बरसेगा शीतल मेघ? लोग भीगेंगे?**
**यह मरी हुई हरियाली नहीं मरेगी?**

**तो लिखो, और मुझ में भी जो आशा है,**
**उसको अपने गीतों में कहीं सजा दो।**
**ज्योतियाँ अभी इसके भीतर बाकी हैं,**
**लो, अंधकार में यह बाँसुरी बजा दो।**

