---
{"dg-publish":true,"permalink":"/hindi-poetry/poets/ramdhari-singh-dinkar/neel-kusum/08-janmtantra-ka-janam/"}
---



**सदियों की ठंढी-बुझी राख सुगबुगा उठी,**
**मिट्टी सोने का ताज पहन इठलाती है;**
**दो राह,समय के रथ का घर्घर-नाद सुनो,**
**सिंहासन खाली करो कि जनता आती है।**

**जनता?हां,मिट्टी की अबोध मूरतें वही,**
**जाडे-पाले की कसक सदा सहनेवाली,**
**जब अंग-अंग में लगे सांप हो चुस रहे**
**तब भी न कभी मुंह खोल दर्द कहनेवाली।**
 
**जनता?हां,लंबी - बडी जीभ की वही कसम,**
**"जनता,सचमुच ही, बडी वेदना सहती है।"**
**"सो ठीक,मगर,आखिर,इस पर जनमत क्या है?"**
**'है प्रश्न गूढ़ जनता इस पर क्या कहती है?"**
 
**मानो,जनता ही फूल जिसे अहसास नहीं,**
**जब चाहो तभी उतार सजा लो दोनों में;**
**अथवा कोई दूधमुंही जिसे बहलाने के**
**जन्तर-मन्तर सीमित हों चार खिलौनों में।**

**लेकिन होता भूडोल, बवंडर उठते हैं,**
**जनता जब कोपाकुल हो भृकुटि चढाती है;**
**दो राह, समय के रथ का घर्घर-नाद सुनो,**
**सिंहासन खाली करो कि जनता आती है।**
 
**हुंकारों से महलों की नींव उखड़ जाती,**
**सांसों के बल से ताज हवा में उड़ता है,**
**जनता की रोके राह,समय में ताव कहां?**
**वह जिधर चाहती,काल उधर ही मुड़ता है।**

**अब्दों, शताब्दियों, सहस्त्राब्द का अंधकार**
**बीता;गवाक्ष अंबर के दहके जाते हैं;**
**यह और नहीं कोई,जनता के स्वप्न अजय**
**चीरते तिमिर का वक्ष उमड़ते जाते हैं।**

**सब से विराट जनतंत्र जगत का आ पहुंचा,**
**तैंतीस कोटि-हित सिंहासन तय करो**
**अभिषेक आज राजा का नहीं,प्रजा का है,**
**तैंतीस कोटि जनता के सिर पर मुकुट धरो।**

**आरती लिये तू किसे ढूंढता है मूरख,**
**मन्दिरों, राजप्रासादों में, तहखानों में?**
**देवता कहीं सड़कों पर गिट्टी तोड़ रहे,**
**देवता मिलेंगे खेतों में, खलिहानों में।**

**फावड़े और हल राजदण्ड बनने को हैं,**
**धूसरता सोने से श्रृंगार सजाती है;**
**दो राह,समय के रथ का घर्घर-नाद सुनो,**
**सिंहासन खाली करो कि जनता आती है।**

