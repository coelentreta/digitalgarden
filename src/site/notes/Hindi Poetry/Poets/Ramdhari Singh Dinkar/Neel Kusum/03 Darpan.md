---
{"dg-publish":true,"permalink":"/hindi-poetry/poets/ramdhari-singh-dinkar/neel-kusum/03-darpan/"}
---



**जा रहीं देवता से मिलने ?**
**तो इतनी कृपा किये जाओ।**
**अपनी फूलों की डाली में**
**दर्पण यह एक लिये जाओ।**

**आरती, फूल से प्रसन्न**
**जैसे हों, पहले कर लेना;**
**जब हाल धरित्री का पूछें,**
**सम्मुख दर्पण यह धर देना।**

**बिम्बित है इसमें पुरुष पुरातन**
**के मानस का घोर भँवर;**
**है नाच रही पृथ्वी इसमें,**
**है नाच रहा इसमें अम्बर।**

**यह स्वयं दिखायेगा उनको**
**छाया मिट्टी की चाहों की,**
**अम्बर की घोर विकलता की,**
**धरती के आकुल दाहों की।**

**ढहती मीनारों की छाया,**
**गिरती दीवारों की छाया,**
**बेमौत हवा के झोंके में**
**मरती झंकारों की छाया।**

