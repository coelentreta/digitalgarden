---
{"dg-publish":true,"permalink":"/urdu-poetry/poets/intikhab-e-ghalib/muddat-hui-hai-yar-ko-mehman-kiye-huyen/"}
---


**muddat hui hai yar ko mehman kiye hue**
**josh-e-qadah se bazm charaghan kiye hue**

**karta hun jama phir jigar-e-laKHt-laKHt ko**
**arsa hua hai dawat-e-mizhgan kiye hue**

**phir waz'-e-ehtiyat se rukne laga hai dam**
**barson hue hain chaak gareban kiye hue**

**phir garm-nala-ha-e-sharar-bar hai nafas**
**muddat hui hai sair-e-charaghan kiye hue**

**phir pursish-e-jarahat-e-dil ko chala hai ishq**
**saman-e-sad-hazar namak-dan kiye hue**

**phir bhar raha hun KHama-e-mizhgan ba-KHun-e-dil**
**saz-e-chaman taraazi-e-daman kiye hue**

**baham-digar hue hain dil o dida phir raqib**
**nazzara o KHayal ka saman kiye hue**

**dil phir tawaf-e-ku-e-malamat ko jae hai**
**pindar ka sanam-kada viran kiye hue**

**phir shauq kar raha hai KHaridar ki talab**
**arz-e-mata-e-aql-o-dil-o-jaan kiye hue**

**dauDe hai phir har ek gul-o-lala par KHayal**
**sad-gulsitan nigah ka saman kiye hue**

**phir chahta hun nama-e-dildar kholna**
**jaan nazr-e-dil-farebi-e-unwan kiye hue**

**mange hai phir kisi ko lab-e-baam par hawas**
**zulf-e-siyah ruKH pe pareshan kiye hue**

**chahe hai phir kisi ko muqabil mein aarzu**
**surme se tez dashna-e-mizhgan kiye hue**

**ek nau-bahaar-e-naz ko take hai phir nigah**
**chehra farogh-e-mai se gulistan kiye hue**

**phir ji mein hai ki dar pe kisi ke paDe rahen**
**sar zer-bar-e-minnat-e-darban kiye hue**

**ji DhunDta hai phir wahi fursat ki raat din**
**baiThe rahen tasawwur-e-jaanan kiye hue**

**'ghaalib' hamein na chheD ki phir josh-e-ashk se**
**baiThe hain hum tahayya-e-tufan kiye hue**
