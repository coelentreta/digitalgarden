---
{"dg-publish":true,"permalink":"/urdu-poetry/poets/intikhab-e-shakeb/dhundla-ga-e-nuqush-to-saaya-sa-ban-gaya/"}
---



jis dam qafas meñ mausam-e-gul kī ḳhabar ga.ī
ik baar qaidiyoñ pe qayāmat guzar ga.ī

dhuñdlā ga.e nuqūsh to saaya sā ban gayā
dekhā kiyā maiñ un ko jahāñ tak nazar ga.ī

behtar thā maiñ jo duur se phūloñ ko dekhtā
chhūne se pattī pattī havā meñ bikhar ga.ī

tanhā.iyoñ ke shahr meñ kaun aa.egā 'shakeb'
so jaao ab to raat bhī aadhī guzar ga.ī
