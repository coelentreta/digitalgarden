---
{"dg-publish":true,"permalink":"/urdu-poetry/poets/intikhab-e-shakeb/har-chand-gham-ke-maron-ka-chara-na-ho-saka/"}
---



rah to ga.ī fareb-e-masīhā kī aabrū
har chand ġham ke māroñ kā chāra na ho sakā

ḳhush huuñ ki baat shorish-e-tūfāñ kī rah ga.ī
achchhā huā nasīb kinārā na ho sakā

be-chārgī pe chāragarī kī haiñ tohmateñ
achchhā kisī se ishq kā maarā na ho sakā

kuchh ishq aisī baḳhsh gayā be-niyāziyāñ
dil ko kisī kā lutf gavārā na ho sakā

fart-e-ḳhushī meñ aañkh se aañsū nikal paḌe
jab un kā iltifāt gavārā na ho sakā
