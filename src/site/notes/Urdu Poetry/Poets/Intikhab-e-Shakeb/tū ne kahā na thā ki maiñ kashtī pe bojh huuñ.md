---
{"dg-publish":true,"permalink":"/urdu-poetry/poets/intikhab-e-shakeb/tu-ne-kaha-na-tha-ki-main-kashti-pe-bojh-huun/"}
---



murjhā ke kaalī jhiil meñ girte hue bhī dekh
sūraj huuñ merā rang magar din-Dhale bhī dekh

har chand raakh ho ke bikharnā hai raah meñ
jalte hue paroñ se uḌā huuñ mujhe bhī dekh

dushman hai raat phir bhī hai din se milī huī
sub.hoñ ke darmiyān haiñ jo fāsle bhī dekh

tū ne kahā na thā ki maiñ kashtī pe bojh huuñ
āñkhoñ ko ab na Dhāñp mujhe Dūbte bhī dekh

tū hī barahna-pā nahīñ is jaltī ret par
talvoñ meñ jo havā ke haiñ vo aable bhī dekh

kyā shāḳh-e-bā-samar hai jo taktā hai farsh ko
nazreñ uThā 'shakeb' kabhī sāmne bhī dekh
