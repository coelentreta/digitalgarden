---
{"dg-publish":true,"permalink":"/urdu-poetry/poets/intikhab-e-shakeb/raushan-hain-dil-ke-daagh-na-ankhon-ke-shab-charagh/"}
---



raushan haiñ dil ke daaġh na āñkhoñ ke shab-charāġh
kyuuñ shaam hī se bujh ga.e mahfil ke sab charāġh

tiira hai ḳhāk-dāñ to falak be-nujūm hai
laa.e kahāñ se maañg ke dast-e-talab charāġh

raushan-zamīr aaj bhī zulmat-nasīb haiñ
tum ne diye haiñ pūchh ke nām-o-nasab charāġh

vo tīrgī hai dasht-e-vafā meñ ki al-amāñ
chamke jo mauj-e-reg to paa.e laqab charāġh

din ho agar to raat se ta.abīr kyuuñ kareñ
sūraj ko ahl-e-hosh dikhāte haiñ kab charāġh

ai bād-e-tund vaz.a ke pāband ham bhī haiñ
patthar kī oT le ke jalā.eñge ab charāġh
