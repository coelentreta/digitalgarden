---
{"dg-publish":true,"permalink":"/urdu-poetry/poets/intikhab-e-firaq/bahut-pahle-se-un-qadmon-ki-aaha-t-jaan-lete-hain/"}
---



bahut pahle se un qadmoñ kī aahaT jaan lete haiñ
tujhe ai zindagī ham duur se pahchān lete haiñ

tabī.at apnī ghabrātī hai jab sunsān rātoñ meñ
ham aise meñ tirī yādoñ kī chādar taan lete haiñ

hayāt-e-ishq kā ik ik nafas jām-e-shahādat hai
vo jān-e-nāz-bardārāñ koī āsān lete haiñ

ham-āhañgī meñ bhī ik chāshnī hai iḳhtilāfoñ kī
mirī bāteñ ba-unvān-e-digar vo maan lete haiñ

rafīq-e-zindagī thī ab anīs-e-vaqt-e-āḳhir hai
tirā ai maut ham ye dūsrā ehsān lete haiñ

'firāq' aksar badal kar bhes miltā hai koī kāfir
kabhī ham jaan lete haiñ kabhī pahchān lete haiñ
