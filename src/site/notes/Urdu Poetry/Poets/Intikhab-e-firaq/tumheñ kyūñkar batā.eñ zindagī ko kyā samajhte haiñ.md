---
{"dg-publish":true,"permalink":"/urdu-poetry/poets/intikhab-e-firaq/tumhen-kyunkar-bata-en-zindagi-ko-kya-samajhte-hain/"}
---



tumheñ kyūñkar batā.eñ zindagī ko kyā samajhte haiñ
samajh lo saañs lenā ḳhud-kushī karnā samajhte haiñ

kisī badmast ko rāz-āshnā sab kā samajhte haiñ
nigāh-e-yār tujh ko kyā batā.eñ kyā samajhte haiñ

kahāñ kā vasl tanhā.ī ne shāyad bhes badlā hai
tire dam bhar ke mil jaane ko ham bhī kyā samajhte haiñ

hamārā zikr kyā ham ko to hosh aayā mohabbat meñ
magar ham qais kā dīvāna ho jaanā samajhte haiñ

na shoḳhī shoḳh hai itnī na purkār itnī purkārī
na jaane log terī sādgī ko kyā samajhte haiñ

bhulā diiñ ek muddat kī jafā.eñ us ne ye kah kar
tujhe apnā samajhte the tujhe apnā samajhte haiñ

'firāq' is gardish-e-ayyām se kab kaam niklā hai
sahar hone ko bhī ham raat kaT jaanā samajhte haiñ
