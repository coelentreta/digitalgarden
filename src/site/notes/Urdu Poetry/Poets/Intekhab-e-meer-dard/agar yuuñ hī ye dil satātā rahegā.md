---
{"dg-publish":true,"permalink":"/urdu-poetry/poets/intekhab-e-meer-dard/agar-yuun-hi-ye-dil-satata-rahega/"}
---

agar yuuñ hī ye dil satātā rahegā
to ik din mirā jī hī jaatā rahegā

maiñ jaatā huuñ dil ko tire paas chhoḌe
mirī yaad tujh ko dilātā rahegā

galī se tirī dil ko le to chalā huuñ
maiñ pahuñchūñgā jab tak ye aatā rahegā

jafā se ġharaz imtihān-e-vafā hai
tū kah kab talak āzmātā rahegā

qafas meñ koī tum se ai ham-safīro
ḳhabar gul kī ham ko sunātā rahegā

ḳhafā ho ke ai 'dard' mar to chalā tū
kahāñ tak ġham apnā chhupātā rahegā